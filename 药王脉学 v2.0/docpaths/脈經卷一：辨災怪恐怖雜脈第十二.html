<div class="blogbody"><div id="mainSubContent_323310409" style="padding-bottom:30px;"><p class="MsoNormal" style="mso-margin-top-alt: auto; mso-margin-bottom-alt: auto; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 18.0pt; font-family: '新細明體','serif'; mso-bidi-font-family: 新細明體; color: red; mso-font-kerning: 0pt;">脈經卷一：</span></b><b style="mso-bidi-font-weight: normal;"><span style="font-size: 18.0pt; font-family: '新細明體','serif'; mso-bidi-font-family: 新細明體; color: red; mso-font-kerning: 0pt;">辨災怪恐怖雜脈第十二<span lang="EN-US"></span></span></b></p>
<table class="MsoNormalTable" style="border-collapse: collapse; mso-yfti-tbllook: 1184; mso-padding-alt: 0cm 0cm 0cm 0cm;" border="0" cellpadding="0" cellspacing="0">
<tbody>
<tr style="mso-yfti-irow: 0; mso-yfti-firstrow: yes;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">1.</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US"></span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：脈有殘賊，何謂？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：脈有弦、有緊、有澀、有滑、有浮、有沉，此六脈為殘賊，能與諸經作病。</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US"></span></b></p>
</td>
</tr>
<tr style="mso-yfti-irow: 1;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">2.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：嘗為人所難，緊脈何所從而來？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：假令亡汗，若吐，肺中寒，故令緊；假令咳者，坐飲冷水，故令緊；假令下利者，以胃中虛冷，故令緊也。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 2;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">3.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：翕奄沉名曰滑，何謂？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：沉為純陰，翕為正陽，陰陽和合，故脈滑也。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 3;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">4.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：脈有災怪，何謂？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：假令人病，脈得太陽，脈與病形證相應，因為作湯，比還送湯之時，病者因反大吐若下痢（仲景痢字作利），病腹中痛。因問言：我前來脈時不見此證，今反變異故，是名為災怪。因問何緣作此吐痢？答曰：或有先服藥，今發作，故為災怪也。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 4;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">5.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：人病恐怖，其脈何類？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：脈形如循絲，纍纍然，其面白脫色。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 5;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">6.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：人愧者，其脈何等類？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：其脈自浮而弱，面形乍白乍赤。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 6; mso-yfti-lastrow: yes;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">7.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">問曰：人不飲，其脈何類？</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：其脈自澀，而唇口乾燥也。言遲者，風也；搖頭言者，其裡痛也；行遲者，其表強也；坐而伏者，短氣也；坐而下一膝者，必腰痛；裡實護腹如懷卵者，必心痛。師持脈病患欠者，無病也；脈之因伸者，無病也（一云呻者，病也）。假令向壁臥，聞師到不驚起，而目眄視（一云反面仰視）。若三言三止，脈之，嚥唾，此為詐病。假令脈自和，處言此病大重，當須服吐下藥，針灸數十百處乃癒。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
</tbody>
</table></div><div class="morebtn" style="padding-bottom:15px;"><a href="//blog.xuite.net/drjychen/twblog/323310409">more</a></div><div class="posted" style="padding-bottom:15px;"><a href="//xuite.net/drjychen">falo</a> / <a href="https://blog.xuite.net">Xuite日誌</a> / <a href="//blog.xuite.net/drjychen/twblog/323310409#message_header">回應(0)</a> / <a href="//blog.xuite.net/drjychen/twblog/323310409#trackBack_header">引用(0)</a></div></div>