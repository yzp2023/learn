<div class="blogbody"><div id="mainSubContent_323310803" style="padding-bottom:30px;"><p class="MsoNormal" style="mso-margin-top-alt: auto; mso-margin-bottom-alt: auto; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 18.0pt; font-family: '新細明體','serif'; mso-bidi-font-family: 新細明體; color: red; mso-font-kerning: 0pt;">脈經卷一：遲疾短長雜脈法第十三</span></b><b style="mso-bidi-font-weight: normal;"><span style="font-size: 16.0pt; font-family: '新細明體','serif'; mso-bidi-font-family: 新細明體; color: red; mso-font-kerning: 0pt;" lang="EN-US"></span></b></p>
<table class="MsoNormalTable" style="border-collapse: collapse; mso-yfti-tbllook: 1184; mso-padding-alt: 0cm 0cm 0cm 0cm;" border="0" cellpadding="0" cellspacing="0">
<tbody>
<tr style="mso-yfti-irow: 0; mso-yfti-firstrow: yes;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">1.</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US"></span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">黃帝問曰：余聞胃氣、手少陽三焦、四時五行脈法。夫人言脈有三陰三陽，知病存亡，脈外以知內，尺寸大小，願聞之。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">岐伯曰：寸口之中，外別浮沉、前後、左右、虛實、死生之要，皆見寸口之中。脈從前來者為實邪，從後來者為虛邪，從所不勝來者為賊邪，從所勝來者為微邪，自病（一作得）者為正邪。外結者病癰腫，內結者病疝瘕也。間來而急者，病正在心，癥氣也。脈來疾者，為風也；脈來滑者，為病食也；脈來滑躁者，病有熱也；脈來澀者，為病寒濕也。脈逆順之道，不與眾謀。</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US"></span></b></p>
</td>
</tr>
<tr style="mso-yfti-irow: 1;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">2.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">師曰：夫呼者，脈之頭也。初持之來疾去遲，此為出疾入遲，為內虛外實；初持脈來遲去疾，此為出遲入疾，為內實外虛也。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 2;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">3.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">脈數則在腑，遲則在臟。脈長而弦，病在肝；脈小血少，病在心；脈下堅上虛，病在脾胃；脈滑（一作澀）而微浮，病在肺；脈大而堅，病在腎。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 3;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">4.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">脈滑者，多血少氣；脈澀者，少血多氣；脈大者，血氣俱多。又云：脈來大而堅者，血氣俱實，脈小者，血氣俱少。又云：脈來細而微者，血氣俱虛。沉細滑疾者熱，遲緊為寒（又云：洪數滑疾為熱，澀遲沉細為寒）。脈盛滑緊者，病在外熱；脈小實而緊者，病在內冷。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 4;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">5.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">脈小弱而澀者，謂之久病；脈滑浮而疾者，謂之新病。脈浮滑，其人外熱，風走刺，有飲，難治。脈沉而緊，上焦有熱，下寒得冷，即便下。脈沉而細，下焦有寒，小便數，時苦絞痛，下利重。脈浮緊且滑直者，外熱內冷，不得大小便。脈洪大緊急，病速進在外，苦頭髮熱、癰腫；脈細小緊急，病速進在中，寒為疝瘕、積聚</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast;">、</span></b><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">腹中刺痛。脈沉重而直前絕者，病血在腸間；脈沉重而中散者，因寒食成癥。脈直前而中散絕者，病消渴（一云病浸淫痛）；脈沉重，前不至寸口，徘徊絕者，病在肌肉，遁屍。脈左轉而沉重者，氣陽在胸中，脈右轉出不至寸口者內有肉癥。脈纍纍如貫珠，不前至，有風寒在大腸，伏留不去；脈纍纍中止不至，寸口軟者，結熱在小腸膜中，伏留不去。脈直前左右彈者，病在血脈中，肧血也；脈後而左右彈者，病在筋骨中也。脈前大後小，即頭痛目眩；脈前小後大，即胸滿短氣。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
<tr style="mso-yfti-irow: 5; mso-yfti-lastrow: yes;">
<td style="width: 27.3pt; padding: 0cm 5.4pt 0cm 5.4pt;" valign="top" width="36">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; mso-pagination: widow-orphan; layout-grid-mode: char; mso-layout-grid-align: none;"><b><span style="font-size: 14.0pt; line-height: 150%; font-family: '新細明體','serif'; mso-ascii-theme-font: minor-fareast; mso-fareast-font-family: 新細明體; mso-fareast-theme-font: minor-fareast; mso-hansi-theme-font: minor-fareast; mso-bidi-font-family: 新細明體; mso-font-kerning: 0pt;" lang="EN-US">6.</span></b></p>
</td>
<td style="width: 502.6pt; padding: 0cm 5.4pt 0cm 5.4pt;" valign="top" width="670">
<p class="MsoNormal" style="mso-margin-top-alt: auto; mso-margin-bottom-alt: auto; line-height: 150%; layout-grid-mode: char; mso-layout-grid-align: none;"><b style="mso-bidi-font-weight: normal;"><span style="font-size: 14.0pt; line-height: 150%; font-family: '新細明體','serif'; mso-ascii-font-family: Calibri; mso-ascii-theme-font: minor-latin; mso-fareast-font-family: 新細明體; mso-fareast-theme-font: minor-fareast; mso-hansi-font-family: Calibri; mso-hansi-theme-font: minor-latin;">上部有脈，下部無脈，其人當吐，不吐者死；上部無脈，下部有脈，雖困無所苦。夫脈者，血之府也，長則氣治，短則氣病，數則煩心，大則病進，上盛則氣高，下盛則氣脹，代則氣衰，細則氣少（《太素》細作滑），澀則心痛；渾渾革革，至如湧泉，病進而危；弊弊綽綽，其去如弦絕者死。短而急者病在上，長而緩者病在下；沉而弦急者病在內，浮而洪大者病在外；脈實者病在內，脈虛者病在外。在上為表，在下為裡；浮為在表，沉為在裡。</span></b><b style="mso-bidi-font-weight: normal;"><span style="font-size: 14.0pt; line-height: 150%;" lang="EN-US"></span></b></p>
</td>
</tr>
</tbody>
</table></div><div class="morebtn" style="padding-bottom:15px;"><a href="//blog.xuite.net/drjychen/twblog/323310803">more</a></div><div class="posted" style="padding-bottom:15px;"><a href="//xuite.net/drjychen">falo</a> / <a href="https://blog.xuite.net">Xuite日誌</a> / <a href="//blog.xuite.net/drjychen/twblog/323310803#message_header">回應(0)</a> / <a href="//blog.xuite.net/drjychen/twblog/323310803#trackBack_header">引用(0)</a></div></div>